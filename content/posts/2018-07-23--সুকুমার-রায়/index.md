---
title: আবোল তাবোল
subTitle: সুকুমার রায়
category: "সুকুমার রায়"
cover: ab2.png
---
<td id="TD_1">
	মেঘ মুলুকে ঝাপসা রাতে,<br id="BR_2" /> রামধনুকের আব্‌ছায়াতে,<br id="BR_3" /> তাল বেতালে খেয়াল সুরে,<br id="BR_4" /> তান ধরেছি কন্ঠ পুরে ।<br id="BR_5" /> হেথায় নিষেধ নাইরে দাদা,<br id="BR_6" /> নাইরে বাঁধন নাইরে বাধা ।<br id="BR_7" /> হেথায় রঙিন আকাশতলে<br id="BR_8" /> স্বপ্ন দোলা হাওয়ায় দোলে<br id="BR_9" /> সুরের নেশার ঝরনা ছোটে,<br id="BR_10" /> আকাশ কুসুম আপনি ফোটে<br id="BR_11" /> রঙিয়ে আকাশ, রঙিয়ে মন<br id="BR_12" /> চমক জাগে ক্ষণে ক্ষণ ।<br id="BR_13" /> আজকে দাদা যাবার আগে<br id="BR_14" /> বল্‌ব যা মোর চিত্তে লাগে<br id="BR_15" /> নাই বা তাহার অর্থ হোক্<br id="BR_16" /> নাই বা বুঝুক বেবাক্ লোক<br id="BR_17" /> আপনাকে আজ আপন হাতে<br id="BR_18" /> ভাসিয়ে দিলাম খেয়াল স্রোতে ।
</td>
<br>
<td id="TD_1">
	ছুট্‌লে কথা থামায় কে ?<br id="BR_2" /> আজকে ঠেকায় আমায় কে ?<br id="BR_3" /> আজকে আমার মনের মাঝে<br id="BR_4" /> ধাঁই ধপাধপ্ তবলা বাজে—<br id="BR_5" /> রাম–খটাখট্ ঘ্যাঁচাং ঘ্যাঁচ্<br id="BR_6" /> কথায় কাটে কথার প্যাঁচ্ ।<br id="BR_7" /> আলোয় কাটে অন্ধকার,<br id="BR_8" /> ঘন্টা বাজে গন্ধে তার ।<br id="BR_9" /> গোপন প্রাণে স্বপন দূত,<br id="BR_10" /> মঞ্চে নাচেন পঞ্চ ভূত !<br id="BR_11" /> হ্যাংলা হাতী চ্যাং–দোলা,<br id="BR_12" /> শূন্যে তাদের ঠ্যাং তোলা ।<br id="BR_13" /> মক্ষিরানী পক্ষিরাজ—<br id="BR_14" /> দস্যি ছেলে লক্ষ্মী আজ ।<br id="BR_15" /> আদিম কালের চাঁদিম হিম,<br id="BR_16" /> তোড়ায় বাঁধা ঘোড়ার ডিম ।<br id="BR_17" /> ঘনিয়ে এল ঘুমের ঘোর,<br id="BR_18" /> গানের পালা সাঙ্গ মোর ।
</td>